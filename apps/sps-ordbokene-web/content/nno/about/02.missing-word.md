# Kva betyr det om du ikkje finn eit ord i ordboka?
_Bokmålsordboka_ og _Nynorskordboka_ er mellomstore nettordbøker._Bokmålsordboka_ har hatt rundt 65 000 oppslagsord og _Nynorskordboka_ rundt 90 000, men etter [den revisjonen som er på gang](https://www.uib.no/lle/revisjonsprosjektet), reknar vi med at begge skal innehalde rundt 100 000 oppslagsord. Ordbøkene skal gjere greie for det sentrale ordtilfanget, og det er i utgangspunktet dei vanlegaste orda i skriftspråka bokmål og nynorsk dei siste 50 åra som er tekne med. Faguttrykk er berre tekne med i den grad dei òg er i bruk utanfor fagfeltet dei oppstod i.

Den vanlegaste måten vi lagar nye norske ord på, er å setje saman gamle ord på nye måtar, og det er tallause måtar å kombinere dei på. Derfor er det mange samansetningar som ikkje har eigne artiklar i _Bokmålsordboka_ og _Nynorskordboka_. Sjølv om du ikkje finn _sykkelsete_ som oppslagsord her, tyder ikkje det at ordet ikkje finst eller ikkje er lov å skrive. Samansette ord er særleg tekne med ut frå tre omsyn:

*   når dei ikkje utan vidare er forståelege ut frå kjennskap til dei enkelte ledda
*   for at ordbokbrukaren på grunnlag av dei samansetningane som er tekne med, kan slutte seg til kva andre samansetningar med same forledd tyder
*   for å vise kva bindebokstav samansetninga skal ha, om nokon (_skogbruk_, men _skogsarbeid_; _sakførar_, men _saksbehandlar_; _osteklokke_, men _dørklokke_)

Tilsvarande er berre eit avgrensa utval av avleiingar (for eksempel verbalsubstantiv på -_ing_) tekne med i standardordbøkene. På norsk kan vi danne _ing_\-former av dei aller fleste verb, så finn du oppslagsorda _organisere_ og _sitere_ i _Bokmålsordboka_ og _Nynorskordboka_, kan du sjølv lage avleiingane _organisering_ og _sitering_. Merk likevel at det finst potensielle _ing_\-former som sjeldan blir brukte, til dømes _koming_ og _vering_.

_Bokmålsordboka_ og _Nynorskordboka_ er ikkje å rekne som lister over kva ord som er tillatne å bruke på norsk. Det finst mange ord, både gamle og nye, som ikkje er med i ordbøkene, men som du gjerne kan bruke likevel. Det er heller ikkje slik at nye ord må godkjennast før dei kan takast i bruk, det er språkbrukarane som i fellesskap avgjer kva ord som er gangbare i norsk. Normalt kjem ikkje nye ord inn i ordbøkene før dei har vore i bruk ei stund og er etablerte i språket. Ordbokredaksjonen avgjer kva ord som skal vere med basert på undersøkingar av store tekstsamlingar, og Språkrådet avgjer korleis orda skal stavast og bøyast.

[Her kan du lese meir om ordutvalet](https://www.sprakradet.no/Vi-og-vart/Publikasjoner/Spraaknytt/spraknytt-2014/Spraknytt-12014/Ord-som-finst-og-ikkje-finst/) mellom anna i _Bokmålsordboka_ og _Nynorskordboka_.

Dersom du ikkje finn ordet du leitar etter, kan du sjekke dei større og dokumenterande ordbøkene [_Norsk Ordbok_](https://alfa.norsk-ordbok.no) (for dialektord og nynorsk) og [NAOB](https://naob.no/) (for bokmål).

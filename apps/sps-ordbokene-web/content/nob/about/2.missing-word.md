# Hva betyr det om du ikke finner et ord i ordboka?
_Bokmålsordboka_ og _Nynorskordboka_ er mellomstore nettordbøker. _Bokmålsordboka_ har hatt rundt 65 000 oppslagsord og _Nynorskordboka_ rundt 90 000, men etter [den revisjonen som pågår](http://www.uib.no/lle/revisjonsprosjektet) regner vi med at begge skal inneholde rundt 100 000 oppslagsord. Ordbøkene skal gjøre rede for det sentrale ordforrådet, og det er i utgangspunktet de vanligste ordene i skriftspråkene bokmål og nynorsk de siste 50 årene som er tatt med. Faguttrykk er bare tatt med i den grad de også brukes utenfor fagfeltet de har oppstått i.

Den vanligste måten vi lager nye norske ord på, er å sette sammen gamle ord på nye måter, og det er talløse kombinasjonsmuligheter. Derfor er det mange sammensetninger som ikke har egne artikler i _Bokmålsordboka_ og _Nynorskordboka_. Selv om du ikke finner _sykkelsete_ som oppslagsord her, betyr det ikke at ordet ikke finnes eller ikke er tillatt. Sammensatte ord er særlig tatt med ut fra tre hensyn:

*   når de ikke umiddelbart er forståelige ut fra kjennskap til hvert enkelt ledd
*   for at ordbokbrukeren på grunnlag av de sammensetningene som er tatt med, kan slutte seg til hva andre sammensetninger med samme forledd betyr
*   for å vise hvilken bindebokstav sammensetningen skal ha (_skogbruk_, men _skogsarbeid_; _sakefall_, men _sakesløs_; _sakfører_, men _saksbehandler_; _osteklokke_, men _dørklokke_)

Tilsvarende er bare et avgrenset utvalg av avledninger (for eksempel verbalsubstantiv på _\-ing_) tatt med i standardordbøkene. På norsk kan vi danne ing-former av de aller fleste verb, så finner du oppslagsordene _organisere_ og _sitere_ i _Bokmålsordboka_ og _Nynorskordboka_, kan du selv lage avledningene organisering og sitering. Merk likevel at det finnes potensielle ing-former som sjelden blir brukt, for eksempel komming og væring.

_Bokmålsordboka_ og _Nynorskordboka_ er ikke å betrakte som lister over hvilke ord som er tillatt å bruke på norsk. Det finnes mange ord, både gamle og nye, som ikke er med i ordbøkene, men som du gjerne kan bruke likevel. Det er heller ikke slik at nye ord må godkjennes før de kan tas i bruk, det er språkbrukerne som i fellesskap avgjør hvilke ord som er gangbare i norsk. Normalt kommer ikke nye ord inn i ordbøkene før de har vært i bruk en stund og er etablert i språket. Ordbokredaksjonen avgjør hvilke ord som skal være med basert på undersøkelser av store tekstsamlinger, og Språkrådet bestemmer hvordan ordene skal staves og bøyes.

[Her kan du lese mer om ordutvalget](https://www.sprakradet.no/Vi-og-vart/Publikasjoner/Spraaknytt/spraknytt-2014/Spraknytt-12014/Ord-som-finst-og-ikkje-finst/) bl.a. i _Bokmålsordboka_ og _Nynorskordboka_.

Dersom du ikke finner ordet du leter etter, kan du sjekke de større og dokumenterende ordbøkene [Norsk Ordbok](https://alfa.norsk-ordbok.no) (for dialektord og nynorsk) og [NAOB](https://naob.no/) (for bokmål).

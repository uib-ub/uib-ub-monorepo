# Kvalitetssikret innhold
_Bokmålsordboka_ og _Nynorskordboka_ er to selvstendige, enspråklige ordbøker for henholdsvis bokmål og nynorsk. Ordbøkene eies av Språkrådet og Universitetet i Bergen i fellesskap.

[Språkrådet](https://www.sprakradet.no/) avgjør hvordan ord skal skrives og bøyes på bokmål og nynorsk. _Bokmålsordboka_ og _Nynorskordboka_ blir løpende oppdatert i tråd med rettskrivingsvedtak i Språkrådet, så det er her du finner fasiten på hva som er gjeldende og fullstendig rettskriving i bokmål og nynorsk.

Siden 2016 har det redaksjonelle arbeidet med standardordbøkene blitt utført ved Universitetet i Bergen, der flere avdelinger er involvert. [Språksamlingane](https://www.uib.no/ub/spesialsamlingene/160666/om-spr%C3%A5ksamlingane) forvalter ordbøkene og kildegrunnlaget de bygger på, ordbokredaktørene er ansatt ved [Institutt for lingvistiske, litterære og estetiske studium](https://www.uib.no/lle), og det datatekniske arbeidet foregår ved IT-avdelingen. Innholdet i ordbøkene er kvalitetssikret av Språkrådet.